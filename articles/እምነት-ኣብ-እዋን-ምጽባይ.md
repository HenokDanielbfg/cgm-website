ሉቃስ፡ እቲ ፍቁር ሓኪምን ጸሓፍ ታሪኽን

ኣምላኽ ኣብ ልቢ ገለ ሓካይም ካብ ሕክምና ንላዕሊ ንክዓዩ ድሌት ስለ ዘሕደረሎም ሕጉስ እየ። ኣብዛ ቤተ ክርስቲያን ዝፈልጦም ኵሎም ሓካይም፡ ካብ ምሕካም ስጋን ገንዘብ ምእካብን ዝዓበየ ሕልሚ ኣለዎም። ስለዚ ንኣምላኽ ኤመስግኖ። ካብ ኵሎም ኣብ ዓለም ዘለዉ ሓካይም ብዝበለጸ ዘመስግነሉ ግን ነቲ ሉቃስ ዝተባህለ ሓኪም እዩ። ጳውሎስ ኣብ ቈሎሴ 4:14 “እቲ ፍቁር ሓኪም” ኢሉ ይጽውዖ። ንፈለማ ግዜ ኣብ ጥሮኣስ፡ ምስ ጳውሎስን ሲላስን ጢሞቴዎስን ኣብቲ ካልኣይ ናይ ስብከት ጉዕዞ ክጽንበር ከሎ ንረኽቦ (ኣብ ግብሪ ሃዋርያት 16:10 “ንሕና” ዝብል ቃል ኣስተውዕል)። ምናልባት ኣብኡ ተለዊጡ፡ ከም ናይቲ ጋንታ ሓኪም ኮይኑ ተጸንቢሩ ይኸውን።

እንተኾነ ግን፡ ካብ ሓኪም ንላዕሊ ክሳዕ ክንደይ ዓቢ ሰብ ኮነ! ምስ ጳውሎስ ንዓመታት ተጓዒዙ፡ ኣብ መወዳእታ ድማ ጳውሎስ ክሳዕ ዝሞተሉ ናብ ሮሜ ምስኡ ከይዱ። ጳውሎስ ኣብታ ናይ መወዳእታ ደብዳቤኡ (2 ጢሞቴዎስ 4:11)፡ ኣብቲ ኣብ ሮሜ ዝነበረ ናይ መወዳእታ ማእሰርቱ፡ ካብ ዘጸሓፎም ኣዝዮም ዝትንክፉ ሓረጋት ሓደ ረኺበዮ ኣለኹ። ንሱ ብቐሊሉ፡ “ሉቃስ ጥራይ እዩ ምሳይ ዘሎ” ይብል።

ኣብዚ ኵሉ ዓመታት ናይ ጉዕዞኡ (ኣብ ፍልስጤም ዝነበረ ክልተ ዓመታት ሓዊሱ)፡ ሉቃስ ብዛዕባ ግብርታትን ቃላትን የሱስ፡ ከምኡ እውን ብዛዕባ ዕብየት እታ ቤተ ክርስቲያን ነጥብታት ይሕዝ ነበረ። ኣብ መወዳእታ፡ ካብ ዝኾነ ይኹን ካልእ ጸሓፊ ሓድሽ ኪዳን (ሃዋርያ ጳውሎስ ሓዊሱ) ንላዕሊ ዝዓቢ፡ ክልተ ጥራዝ ዘለዎ መጽሓፍ ንክጽሕፍ ኣምላኽ ደረኾ።
ናይ ሉቃስ ዕላማ ጽሕፈት

ወንጌል ሉቃስን ግብሪ ሃዋርያትን ጸሓፈ። ቀጥታዊ ዕላማኡ ድማ ቴዎፍሎስ ዝተባህለ ሰብ፡ የሱስ እንታይ ከም ዝገበረን ከም ዝመሃረን፡ ቤተ ክርስቲያን ድማ ኣብ መላእ ዓለም ሮሜ ከመይ ኢላ ከም ዝተዘርግሐት ሓቂ ንክርዳእ እዩ። እዚ ብዓይንና ምርኣይ ይጠቅመና ይኸውን፤ ኣብ ሉቃስ 1:3–4 ከምዚ ይብል፦

    “ኣታ ክቡር ቴዎፍሎስ፡ ነቲ እተማሃርካዮ ነገር ሓቂ ምዃኑ ምእንቲ ክትፈልጥ፡ ኣነ ድማ ካብ መጀመርታኡ ኵሉ ተጠንቂቐ ስለ ዝመርመርኩ፡ ብቕደም ተኸተል ክጽሕፈልካ ጽቡቕ ኮይኑ ተራእየኒ።”

ድሕሪኡ ኣብ ግብሪ ሃዋርያት 1:1 ሉቃስ ናብቲ ወንጌሉ ብምምልካት ከምዚ ይብል፦

    “ኦ ቴዎፍሎስ፡ የሱስ ኪገብሮን ኪምህሮን ብዛዕባ ዝጀመረ ዅሉ ኣብታ ቀዳመይቲ መጽሓፈይ ጽሒፈ ኣለኹ።”

ቴዎፍሎስ፡ ሉቃስ ነቲ ከም በዓል ፊሊክስ (ግብሪ 23:26)ን ፊስጦስን (ግብሪ 26:25) ዝኣመሰሉ ናይ ይሁዳ ሹማምንቲ ዝጥቀሙሉ “ክቡር” ዝብል መዓርግ ስለ ዝተጠቐመ፡ ምናልባት ገለ ናይ ሮሜ በዓል ስልጣን ክኸውን ይኽእል እዩ። ቴዎፍሎስ ብዛዕባ የሱስን ቤተ ክርስቲያንን ገለ ፍልጠት ነበሮ፡ እንተኾነ ግን እቲ ፍልጠቱ ንጹር፡ ርግጸኛን ምሉእን ኣይነበረን። ዕላማ ሉቃስ ድማ የሱስ ዝገበሮን ዝበሎን፡ ድሕሪኡ ድማ ቤተ ክርስቲያን ኣብ ዓለም ዘርኣየቶ ዕብየት እሙን ጸብጻብ ምሃብ ነበረ።

ሎሚ ንግሆ ብዛዕባ እቲ ካልኣይ ጥራዝ ጽሑፍ ሉቃስ ዝኾነ "ግብሪ ሃዋርያት" ተኸታታሊ ትምህርቲ ክንጅምር እዩ። ብቐጥታ ናብኡ እንተ ኣቲና ድማ፡ እዚ ንዓና ሎሚ ክሳዕ ክንደይ ኣገዳሲ ምዃኑ ክትርድኡ ኢኹም። ስለዚ ሎሚ ንግሆ ኣብተን ቀዳሞት ሰለስተ ጥቕስታት ጥራይ ከነተኩር ኢና።

ደራሲ፦ ጆን ዶ
